Спливають ночі - білі, наче дні,
ява з марою сходяться потрішки,
і ми пливем утрьох в однім човні,
звичайно, не враховуючи кішки.
Межу розмито - де життя, де сон,
тож недарма - услід за чорним круком
вночі мені наснився Кальдерон
і простягнув пропахлу спиртом руку.
Хто ліг у дрейф, а хтось на мілині...
У грі чужій в облогу взяті пішки,
ми всі тепер пливем в однім човні -
з собаками, в кого немає кішки.
Тримайся курсу, рухайсь і не дрейф!
Десь там земля - поцуплена туманом.
Куди несе нас цей зрадливий дрейф,
ще й із сліпим на борті капітаном?
Всміхнись, бурлако, ти ще не на дні,
і це добріший із можливих знаків,
пливеш собі у Ноєвім човні -
із кішкою, якщо нема собаки.
Між тим земля - немов бузковий сад,
цвіте собі й ніяк не зрозуміє:
час зупинився і пішов узад,
а разом з ним чиїсь рожеві мрії.
І поки там, в безодній вишині,
хтось сонце водить, мов коня за віжки,
ми пливемо утрьох в однім човні,
звичайно, не враховуючи кішки.
© В. Шторлін